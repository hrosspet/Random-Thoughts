Měli bychom rozlišovat mezi klasickou umělou inteligencí, která se jako vědní obor zabývá řešením těžkých úloh, často je řeší
optimálně a pokud ne, tak alespoň velmi rychle při zachování vysoké kvality řešení. Používají se k tomu velmi pokročilé
algoritmy, ale s lidskou inteligencí to má málo společného. Pokud takové algoritmy používají učení, pak jen ve velmi omezené
míře, v podobě například počítání statistik, pravděpodobností, atd. Nechtěl bych přínos klasické umělé inteligence nijak
snižovat, protože její aplikace potkáváme dnes už na každém kroku (optimalizace spotřeby v automobilech, hledání nejlepších
spojů v mhd, vyhledávací enginy na internetu, automatizace v průmyslu, atd.)

Moderní přístup k umělé inteligenci je ale celkem jiný, protože naše cíle jsou jiné. Není prioritou vyřešit jeden problém
optimálně. Cílem je řešit různé problémy pomocí jednoho nástroje, který se bude sám učit ze svých úspěchů a chyb. Otázkou není
kvalita řešení, ale zda je daný systém schopen dát vůbec nějaké řešení.

Úloha programátora/tvůrce takové AI už nespočívá v tom, že by problém nejdříve sám vyřešil a pak toto řešení naprogramoval.
Spočívá v návrhu učících algoritmů, které umožní danému systému problém vyřešit již bez zásahu člověka. Dlouhodobým cílem pak je
obecná umělá inteligence, která dokáže řešit stejné spektrum problémů, jako zvládají lidé.

Nedávný boom AI spustily tzv. deep sítě, které mají velmi zajímavé výsledky v oblasti zpracování obrazu a zvuku. Jako zásadní
přelom v moderní umělé inteligenci bych je ovšem neviděl, protože deep sítě jsou pro nás black-box. To znamená, že nás zajímá
hlavně co ta síť dělá, ale moc už nerozumíme tomu, co se děje uvnitř sítě, jak přesně daný problém řeší. To je dost omezující v
dalším pokroku. Je docela možné, že jednou budou deep sítě součástí obecné umělé inteligence, ale budou určitě jen jedním z
jejích stavebních kamenů.

V současnosti se na cestě k obecné umělé inteligenci řeší hlavně následující problémy: 1) Nalezení vhodné reprezentace objektů v
paměti (tzn. jak si zapamatovat tak obrovské množství informací, jaké se vejde do lidské paměti. Přitom je potřeba s těmito
objekty pracovat v reálném čase, používat je k uvažování) 2) Uvažování- reprezentace objektů musí umožňovat s nimi pracovat,
porovnávat jejich podobnost a vztah, vytvářet si hierarchie objektů/pojmů, generalizovat, atd. 3) Navržení takového systému,
který se toto naučí sám metodou pokusu a omylu a přitom stále rozumět tomu, co se v něm děje.
